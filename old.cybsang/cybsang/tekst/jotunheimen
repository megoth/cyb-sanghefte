
THE JOTUNHEIMEN JITTERBUG
Hu hei! kor er det vel friskt og lett
uppå fjellet, uppå fjellet!
Her humpar bussen så gjørma skvett
alle stelle over fjellet.
Frå Gjendeosen til vest i Sogn,
det tek ein times tid med folkevogn
over fjellet, over fjellet.

Her legg dei veiene tett i tett.
Kor det smell'e! Å, det skrell'e!
Det er eit eventyr rett og slett:
elle melle! vekk med fjellet!
Bør Børson røskar i gras og lyng,
og bunadkledde små budeier syng:
what a feller! what a feller!

Sjå ljosreklamen på Semmelfjell.
På eit stelle høgt i hellet
der ligg the high-class Pier Gint Hotel,
der dei spelle heile kveldet.
"Kom upp, kom upp frå den tronge dal."
Øss ha ein drusteleg dansesal
på hotellet oppi fjellet.

Frå dalen stryk både fark og fut
opp i fjellet, opp i fjellet,
og spring som piccolo og grindagut
for hotellet oppi fjellet.
I resepsjonen sit Børson sjøl
og sel prospektkort av den siste døl
oppi fjellet, oppi fjellet.

Her er det slutt på det gamle grå
seterstellet oppi fjellet.
Her får du cottage cheese og schnitzel og
frikadelle a la Telle.
Og blir du tyrst drikk du fransk Martel,
for vatnet går inn i ein krafttunnel
gjennom fjellet, gjennom fjellet.

Kom opp og sjå på Anitras dans
av ei elle-vill mamselle
med nylonslør og med blomekrans.
For ei kjelle! Ah, qu'elle est belle!
Og når ho kastar det siste plagg
i jive and Jotunheimen jitterbug,
dægger'n smelle, for ei snelle!

Og når så soli til kvile gjeng
attum fjellet, attum fjellet,
då sig du djupt i din mjuke seng
på hotellet oppi fjellet,
og køyrer neste dag frisk og fin
i søte angar av ein dyr bensin
heim frå fjellet, heim frå fjellet.
